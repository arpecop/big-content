---
title: 0cc2e107a09a8b6efaaef6e8607f3b72_t
mitle:  "Ошо: НЕ пропускай възможност да обичаш"
description: "…Един велик обичащ винаги е готов да дава любов и не се тормози за това дали бива отвърнато на нея. Винаги е отвърнато, това е в природата на нещата. То е като да отидеш в планината и да изпееш песен, и долините да отговорят. Чувал ли си ехото в планините? Крещиш и долините крещят или пък пееш …"
image: "https://cdnone.netlify.com/db/2017/05/hands-1022212_640.jpg"
---

          <img src="https://cdnone.netlify.com/db/2017/05/hands-1022212_640.jpg"/>Снимка - Pixabay         <p>…Един велик обичащ винаги е готов да дава любов и не се тормози за това дали бива отвърнато на нея. Винаги е отвърнато, това е в природата на нещата. То е като да отидеш в планината и да изпееш песен, и долините да отговорят.</p>   <p>Чувал ли си ехото в планините? Крещиш и долините крещят или пък пееш и долините пеят. Всяко сърце е долина. Ако излееш любов в него, то ще отвърне.</p> <p><strong>Първият урок на любовта е да не питаш за любов, а просто да даваш.</strong> <strong>Стани даващ.</strong></p> <p>Хората правят точно обратното. Дори когато дават, го правят само с идеята, че любовта би трябвало да се върне. Това е сделка. Те не споделят, не споделят свободно. Споделят при условия. Продължават да гледат с крайчеца на окото си дали любовта се връща, или не. Много бедни хора… не познават естественото действие на любовта. Просто изливаш, тя ще дойде.</p>     <p>А ако не дойде, няма нищо, за което да се притеснява човек, защото обичащият знае, че <strong>да обичаш, е да си щастлив.</strong> Ако дойде, добре – тогава щастието ще е умножено. Но дори ако никога не дойде, в самия акт на обичане човек става толкова щастлив, толкова възторжен, че кой се безпокои за това дали се връща?</p> <p><strong>Любовта има своето присъщо щастие.</strong> Случва се, когато обичаш. Няма нужда да чакаш резултата. Просто започни да обичаш. В крайна сметка ще видиш, че много повече любов се връща към теб. Човек обича и разбира, че любовта е само чрез обичането. Както човек се учи да плува, плувайки, така и посредством обичането – обича.</p> <p>Хората са много стиснати. Чакат някаква велика любов да се появи и тогава ще обичат. Остават затворени, остават изолирани. Просто чакат. Отнякъде някаква Клеопатра ще дойде и тогава да отворят сърцата си, но дотогава напълно ще са забравили как да ги отворят.</p> <p><strong>Не пропускай възможност да обичаш.</strong> Дори вървейки по улицата, можеш да обичаш. Дори към просяк можеш да си любящ. Няма нужда да му даваш нещо; можеш да се усмихнеш поне. Не струва нищо, но усмивката ти отваря сърцето ти, прави го по-живо. Подръж нечия ръка – на приятел или на непознат. Не чакай да обичаш, когато срещнеш подходящия човек. Няма да го срещнеш така.</p>     <p><strong>Продължавай да обичаш.</strong> Колкото повече обичаш, толкова по-голяма е вероятността да го срещнеш, защото сърцето ти започва да цъфти. А цъфтящото сърце привлича много пчели, много любими.</p> <p>Трениран си по много грешен начин. Първо, всеки живее под грешното впечатление, че вече е обичащ. Просто бивайки роден, мислиш, че си обичащ. Не е толкова просто. Да, има потенциал, но потенциалът трябва да бъде трениран, дисциплиниран. Съществува семе, но трябва да узрее до цвете.</p> <p>Може да продължиш да носиш семето; но никоя пчела няма да дойде. Виждал ли си пчели да кацат на семена? Не знаят ли, че семената могат да станат цветя? Знаят, но идват, когато семената са станали цветя. <strong>Стани цвете, не оставай семе.</strong></p> <p><em>източник: highviewart.com</em></p>         