---
title: 5e6572c8a79ec270323f4b01eda5d5d5_t
mitle:  "Богатството носи щастие"
description: "Всички сме чували, че „парите не носят щастие”. Факт е, че има много изследвания, които не откриват позитивна корелация между богатството и щастието или пък откриват такава, но само до определено ниво на материално благополучие. Едно от най-популярните проучвания в това отношение бе на учени от Университета Принстън, които през 2010 г. установиха, че богатите …"
image: "https://cdnone.netlify.com/db/2017/06/piggy-bank-1510497_640-e1496946310846.jpg"
---

          <img src="https://cdnone.netlify.com/db/2017/06/piggy-bank-1510497_640-e1496946310846.jpg"/>Снимка - Pixabay        <p>Всички сме чували, че „парите не носят щастие”. Факт е, че има много изследвания, които не откриват позитивна корелация между богатството и щастието или пък откриват такава, но само до определено ниво на материално благополучие.</p> <p>Едно от най-популярните проучвания в това отношение бе на учени от Университета Принстън, които през 2010 г. установиха, че богатите американци като цяло са по-удовлетворени от живота си. Този ефект обаче изчезва с достигането на годишен доход от 75 хил. долара. Едно актуално изследване хвърля допълнителна светлина върху „ефекта на богатството” и потвърждава всеобщото ни подозрение, че все пак е по-добре да си богат, отколкото беден. Американската компания за инвестиционни анализи Spectrem Group е установила, че т.нар. пента-милионери (притежаващи 5 млн. долара или повече) са по-щастливи от „просто заможните”, разполагащи със 100 хил. долара или по-малко. По-конкретно, милионерите са значително по-удовлетворени от някои ключови компоненти на личното човешко щастие – социалният живот, семейните отношения и работата.</p>      <p>Фактът, че „много богатите” са двойно по-удовлетворени от социалните си контакти едва ли е изненадващ, доколкото богатството върви с желанието на много хора да ти бъдат приятели. Същото важи и за работата, защото е очевидно, че парите помагат да се занимаваш с това, което желаеш. Много по-интригуващ обаче е фактът, че близо три четвърти от мултимилионерите са изключително удовлетворени от своя брак (или стабилна връзка) и са значително по-щастливи от отношенията с децата си. Тези изводи влизат в челен сблъсък с попкултурните представи за живота на богатите, които включват лицемерни приятелства, разбити семейства и драматични разводи, надлежно отразявани в жълтата преса.</p> <p>В обобщение, бихме могли да кажем, че богатството не е задължително, за да бъдем щастливи, но определено може да ни помогне. Другият очевиден извод е, че изречението „Богатите също плачат” не е житейска мъдрост, а просто име на популярен сапунен сериал.</p> <p>инфо: obekti.bg</p>        