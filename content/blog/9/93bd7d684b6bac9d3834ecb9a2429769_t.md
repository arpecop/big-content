---
title: 93bd7d684b6bac9d3834ecb9a2429769_t
mitle:  "Време разделно: кои са знаците, че вече не го обичате, както преди"
description: "Любовта винаги идва спонтанно. И точно толкова спонтанно понякога си тръгва. Без предупредителни бележки. Просто един ден се събуждаш и усещаш,  че нешо не е както трябва. Нещо липсва. В повечето случаи нещо важно е липсвало много дълго, преди любовта да се отчае от нашето неумение да я задържим. И просто изчезва, оставяйки ни с …"
image: "https://cdnone.netlify.com/db/2017/10/love-1790139_640-e1509350204830.jpg"
---

          <img src="https://cdnone.netlify.com/db/2017/10/love-1790139_640-e1509350204830.jpg"/>Снимка - Pixabay        <p>Любовта винаги идва спонтанно. И точно толкова спонтанно понякога си тръгва. Без предупредителни бележки. Просто един ден се събуждаш и усещаш,  че нешо не е както трябва. Нещо липсва. В повечето случаи нещо важно е липсвало много дълго, преди любовта да се отчае от нашето неумение да я задържим. И просто изчезва, оставяйки ни с хиляди въпроси, чийто отговор не знаем.</p> <p>Не всички връзки са обречени да завършат с „happy end“. Повечето хора, в които се влюбваме имат някаква мисия в живота ни, някакъв урок, на който да ни научат, докато сме заедно. И след като мисията е изпълнена те просто трябва да отпаднат, за да продължим напред. По по-различен начин.</p> <p>А понякога илюзиите се срутват. Виждаме реалността на връзката си, на другия и на себе си. И тя не ни харесва повече. Не харесваме себе си с другия. Не харесваме тези отношения, които са по-скоро като капан, отколкото като необятно небе.</p>     <p>И някъде тук, между хилядите неизвестни, тя някак си отива от нас. Без думи. Осъзнаваме го едва когато вече се е случило. И връщане назад няма. Или поне не във формата на отношения, такива каквито са били до сега.</p> <p>Ако разберете, че любовта се е изплъзнала между пръстите ви като пясък, какво ще направите? Имате ли сили да се борите за връзката си или сте толкова изчерпани, че имате нужда от емоционална рехабилитация?</p> <p>Ако сте крайно изтощени от скандали и проблеми, които никога нямат решение, вижте красноречивите знаци, че може би любовта си е отишла от сърцето ви и е време и вие да я последвате. За добро!</p> <strong>Спрели сте да споделяте „лични неща“ с него</strong> <p>Да, моментът, в който просто нямате желание да споделите с партньора си съкровените си чувства и мисли, определено означава, че вие вече имате живот без него. Неусетно сте започнали да създавате дистанция между вас, за да можете да се почувствате отново себе си или просто не можете да се доверите на партньора си, че ще ви разбере и утеши. И в един момент, кой знае, дистанцията ще стане доста голяма и ще продължите напред сами.</p>     <strong>Предпочитате приятелките си пред него</strong> <p>Приятелките ви са забавни, изслушват ви и ви приемат такива, каквито сте. А той ви напомня само колко много проблеми, неразбиране и  негативни емоции сте създали във връзката си. Някак без изход. Ако редовно предпочитате да прекарвате времето си с приятелки или с които и да са други хора, явно несъзнателно вече сте направили своя избор да продължите напред. Без него.</p> <strong>Нямате желание да го успокоявате повече</strong> <p>Ако партньорът ви е разтревожен, разстроен или просто има нужда от вашето внимание и грижа, а вие просто искате да побегнете с 200км.в.час, това е доста красноречив знак, че нямате повече енергия, която да инвестирате във връзката. Грижата е основно нещо, около което циркулират доверието и интимността между двама души. Ако нямате желание да давате грижа и любов на човека до вас, когато се нуждае най-много, то по-добре си признайте, че любовта вече я няма в сърцето ви. И позволете на себе си и на партньора си да потърсите щастието някъде другате. За добро!</p> <p>Автор: Екатерина Кьосева</p> <p>Източник: ilady.bg</p>        