---
title: 506d0c1c0f16e83894d907a5c9c5be14_t
mitle:  "Как да бъдем щастливи всеки ден - 5 лесни техники"
description: "Повечето от нас изскачат от леглата си в момента в който се събудят сутрин и веднага се впускат в ежедневните задачи. Стартирайки по този начин деня си, ние несъзнателно стресираме и ума и тялото си. Бих искала да ви представя 5 много лесни за изпълнение техники, които ще ви заредят с много позитивна енергия. Можете …"
image: "https://cdnone.netlify.com/db/2017/09/men-2425121_640-e1504456512200.jpg"
---

          <img src="https://cdnone.netlify.com/db/2017/09/men-2425121_640-e1504456512200.jpg"/>Снимка - Pixabay         <p>Повечето от нас изскачат от леглата си в момента в който се събудят сутрин и веднага се впускат в ежедневните задачи. Стартирайки по този начин деня си, ние несъзнателно стресираме и ума и тялото си.</p> <p>Бих искала да ви представя 5 много лесни за изпълнение техники, които ще ви заредят с много позитивна енергия. Можете да ги изпълнявате всяка сутрин и много скоро след това ще откриете, че повишавате нивото на работоспособността си и постигате много повече успехи в начинанията си.</p>   <p><strong>1. Направете 5 дълбоки вдишвания и издишвания</strong> Дишането е това, което ни поддържа живи. Ако спрем да дишаме, животът приключва. Освен това в дишането е скрита и много по-голяма сила, която ни позволява да овладеем вътрешните си сили. Неслучайно медитацията е един от най-ефективните начини за освобождаване от стреса. Твърде често обаче, ние използваме основно повърхностното си дишане, което поддържа живота ни, но няма силата да го направи по-добър и осъзнат. Затова опитайте да направите няколко дълбоки вдишвания и издишвания. Трябва да почувствате как стреса и напрежението изчезват. Ако искате да подобрите дишането си е добре да си вземете етерично масло от евкалипт и да го държите в близост до леглото. По този начин ще започнете деня си освежени.</p>     <p><strong>2. Поискайте си прошка за грешките, които сте допуснали предишния ден</strong> Едва ли има човек, който смята себе си за безгрешен. Всички правим грешки – действия или реакции, за които по-късно съжаляваме, защото знаем, че е било по-добре да не ги правим. Прошката помага да се справим с всичко това. Благодарение на нея ние се освобождаваме от причините за нашето страдание. Признанието за допуснатите грешки не може да промени миналото, но може да създаде едно ново и по-добро настояще. Вгледайте се вътре в себе си, намерете сенките, осъзнайте тяхната преходна природа и ги премахнете от живота си.</p> <p><strong>3. Изразявайте благодарност</strong> Всеки нов ден трябва да сме благодарни за това, че сме живи. Трябва да сме благодарни и за всичките си земни преживявания, дори и на пръв поглед някои от тях да ни изглеждат като негативни за нас. Винаги съществува нещо за което да сме благодарни, просто трябва да погледнем около нас и вътре в нас.</p> <p>Чрез изразяването на благодарност ние чувстваме едно блаженство и щастие от това, което имаме. Не се тревожете за нещата, които нямате, защото това ще ви доведе само до разочарование и страдания. Дори и във вашите очи животът ви да не е идеален, то по всяко време можете да спрете и да се замислите за нещата, които имате и цените в него. Сменете призмата и мислете само за това, което ви радва, което ви доставя удоволствие – мислете за прекрасните отношения, които сте създали.</p>     <p>Ако все пак изпитвате трудност да намерите нещо, за което да сте благодарни, се върнете към основните неща. Кажете си: „Благодарен съм на глътката въздух, която ми дава живот“. Кажете го и го почувствайте. Няма значение как изразявате благодарност, стига намеренията ви да са съзнателни.</p> <p><strong>4. Усмихвайте се дори без причина</strong> Усмивката е едно от най-добрите неща, които можем да направим рано сутрин. Няма как да се чувстваме ядосани, когато се усмихваме. Създайте си навик всеки ден, поглеждайки се сутрин пред огледалото, да се усмихвате в рамките на няколко минути. Това упражнение ще ви зарежда с много положителна енергия за начало на новия ден.</p> <p>Когато се усмихваме ние отключваме хормоните на щастието – серотонин и ендорфин. Те заливат мозъка и бързо премахват меланхолията. Усмивките доказано намаляват стреса и кръвното налягане. Освен това повишават имунитета, което е още една причина да се усмихвате, след като се събудите. Затова не се колебайте дори и без причина се усмихвайте и ще почувствате облекчение.</p>     <p><strong>5. Подредете мислите си и определете целите си за деня</strong> Погледнете на мислите си сякаш те са магически заклинания, които се проектират в реалния свят благодарение на съзнанието ви. Мислите оформят реалността, която ние лично преживяваме. Ако си мислим целенасочено за нещо, свързано със съзнанието или някаква житейска ситуация, ние го караме да се случи.</p> <p>Ако искаме да бъдем щастливи, вършим неща, които са ни носили щастие преди или неща, които чувстваме, че ще ни направят щастливи. Ако искаме да се измъкнем от физическа или емоционално вредна среда, правим планове как да се преместим някъде другаде. Без тази първоначална енергия за придвижване на нещата в нова посока, ситуацията няма да се промени, както ни се иска.</p> <p>Повечето от нас стават за работа по едно и също време. Това обикновено води до мисли, свързани със самото ставане, обличане и подготовка за тръгване. Преди да направим всичко това, трябва да си кажем на глас или да запишем на лист какво възнамеряваме да свършим през деня и какви цели си поставяме. Това може да бъде нещо конкретно като „трябва да свърша това и това, да отида там и там“ или нещо по-общо, като „да се опитам да не казвам болезнени неща на хората, с които се срещам през деня“.</p> <p><em>Автор – Анна Крантова </em></p> <p>Източник: gnezdoto.net</p>         