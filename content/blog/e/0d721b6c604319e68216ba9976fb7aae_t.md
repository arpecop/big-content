---
title: 0d721b6c604319e68216ba9976fb7aae_t
mitle:  "Сърцето винаги стои отляво"
description: "То живее навсякъде… – Мамо, сърчицето ни винаги ли стои на едно и също място?… Или понякога се мести? – Не, мило мое, не се мести. Винаги стои отляво… До деня, в който не пораснеш. Тогава ще разбереш, че то живее на хиляди места, но без да мени мястото си… Дааа…, наистина, то живее навсякъде. …"
image: "https://cdnone.netlify.com/db/2017/12/hydrangeas-2755223_640-e1512757078670.jpg"
---

          <img src="https://cdnone.netlify.com/db/2017/12/hydrangeas-2755223_640-e1512757078670.jpg"/>Снимка - Pixabay        <p><em><strong>То живее навсякъде…</strong></em></p> <p>– Мамо, сърчицето ни винаги ли стои на едно и също място?… Или понякога се мести? – Не, мило мое, не се мести. Винаги стои отляво…</p> <p>До деня, в който не пораснеш. Тогава ще разбереш, че то живее на хиляди места, но без да мени мястото си… Дааа…, наистина, то живее навсякъде. Застава като буца в гърлото ти, когато се развълнуваш, или започва да пърха в стомаха ти като пеперуда, когато се страхуваш… Има моменти, когато толкова силно започва да бие, че ти се струва, че ей сега ще излезе навън и ще избяга… Друг път пък разменя мястото си с ума… Растейки, ще се научиш как да го вземеш в шепа и да го поставиш в протегнатите срещу теб ръце, въпреки че повечето пъти ще ти го връщат нащърбено и наранено… Но това не трябва да те натъжава.</p>     <p>Така или иначе то ще си е твоето и ще е все така прекрасно… А може би още по-силно отпреди… Само че всичко това ще го разбереш след много, много време…</p> <p>Ще има дни, в които ще смяташ, че вече нямаш сърце, че си го изгубил някъде по прашния път… Ще се опиташ да го потърсиш в спомените, в мириса на въздуха, в погледа на някой случаен минувач, в старите джобове на окъсаното си палто, между нотите на следващата песен… Тогава ще настъпи нов ден от календара. Един малко по-различен ден, малко по-специален, малко по-важен… В този ден ще откриеш истината… Онази грозна и груба истина, че на този свят всички хора се раждат със сърца, но, за съжаление, малцина ги притежават наистина…!</p> <p>Автор: Ниа Петкова / Poznanie-bg.com</p>        