---
title: 789555a9e71b4361bc859ff20f21cd3f_t
mitle:  "Ако днес е последният ден от живота ти, искаш ли да правиш това, което ще правиш днес?"
description: "Стив Джобс казва: „Вече 33 години се поглеждам в огледалото всяка сутрин и се питам: „Ако днес е последният ден от живота ми, искам ли да правя това, което ще правя днес?“ Когато отговорът беше „не“ няколко дни поред, знаех, че е време за промяна.“ А на Уилбър и Орвил Райт, пионерите в авиацията, които …"
image: "https://cdnone.netlify.com/db/2017/09/sunrise-182302_640-e1504814144939.jpg"
---

          <img src="https://cdnone.netlify.com/db/2017/09/sunrise-182302_640-e1504814144939.jpg"/>Снимка - Pixabay         <p>Стив Джобс казва: „Вече 33 години се поглеждам в огледалото всяка сутрин и се питам: „Ако днес е последният ден от живота ми, искам ли да правя това, което ще правя днес?“ Когато отговорът беше „не“ няколко дни поред, знаех, че е време за промяна.“ А на Уилбър и Орвил Райт, пионерите в авиацията, които позволиха на човечеството да полети, принадлежат думите: „Едва дочаквахме утрото, за да се захванем за работа.“</p>   <p>За съжаление ние често попадаме в противоречието: това, за което ми плащат, не ми носи радост; а това, което обичам, не ми носи доходи. Да, това изглежда като улица без изход, като спирала, от която няма измъкване. А резултатът е засилено чувство за неудовлетвореност, апатия, демотивация и постоянен стрес.</p> <p>Японците обаче казват: Всеки човек има своя <em>икигай</em>. Някои са го открили и го осъзнават, други го носят в себе си, но все още го търсят. <em>Икигай</em> се крие вътре в теб и се нуждае от търпеливо изследване, за да достигнеш до най-дълбоките недра на съществото си и да го намериш. Веднъж щом намериш своя <em>икигай</em>, остава само да го следваш и да го подхранваш ден след ден, придавайки смисъл на съществуването си. Тогава и най-обикновената задача се превръща в щастливо сливане!</p>     <p>Значението на японската дума <strong><em>икигай</em></strong> може да се опише по различни начини: <strong>„причината, поради която ставаш от леглото всяка сутрин“; „радостта да си винаги зает“; „страстта, която ти носи удовлетворение и радост“…</strong> <strong>Но всички те водят към едно – причината да живееш!</strong> И изглежда е от нещата, които обясняват необикновеното дълголетие на японците, особено на островите Окинава – едно от местата с най-много дълголетници в целия свят. От там произхожда и тайнствената дума <em>икигай</em>.</p> <p>Според авторитетни изследователи на понятието <em>икигай</em>, точно то е в основата на дългия и щастлив живот на японците. Ясният <em>икигай</em>, както и животът в общност, са поне толкова или дори по-важни от здравословния японски хранителен режим.</p> <p>На Окинава всеки японец знае своя <em>икигай</em> и живее в съответствие с него… и рибарят, който всяка сутрин излиза с лодката си в морето, и калиграфът, застанал пред своето платно, и готвачът, който в продължение на половин век не спира с любов да приготвя суши за своите клиенти.</p> <p><em>Кратката информация в Уикипедия гласи: икигай е японско понятие, което означава смисъл на живота, чувството за собственото предназначение в живота. Думата присъства в японския език минимум отпреди седем века. Икигай може да бъде професия, хоби или семейство, а редица изследвания показват статистически достоверна взаимовръзка между присъствието на икигай в живота на човек и ниски нива на стрес, а също и с цялостно усещане за здраве.</em></p>     <p>На Запад също имаме понятия, които донякъде съответстват на <em>икигай</em> – предназначение, мисия, реализация, които обаче често се явяват по-скоро плод на умствена дейност или духовни търсения, за разлика от японския <em>икигай</em>, който е неделима част от живота на всеки човек. Ние често си задаваме вечния философски въпрос: Какъв е смисълът на живота? Но японците внасят по-голяма яснота: <strong>Какъв е смисълът на моя живот? Кое ми носи удовлетворение и страст? И добавят: и полза за другите… </strong></p> <p>Въпреки че не го наричат с тази японска дума, едни от най-великите и значими личности на нашата цивилизация, всъщност са били хора, открили своя <em>икигай</em>.</p> <p><strong>Всъщност <em>икигай</em> е по японски изящно и гениално просто понятие.</strong> То се намира в пресечната точка на 4 изключително важни житейски сфери: – Това, което обичаш – Това, от което се нуждае светът – Това, за което ти плащат – Това, в което си добър</p>     <p><img src="http://www.gnezdoto.net/images/PHOTO_GALERY/ikigai/diagrama-ikigai.jpg"/></p> <p><em>Икигай</em> е онова, което те изпълва с удовлетворение и радост, което те кара да забравиш за времето, което придава смисъл и пълнота на всеки твой ден. Но в същото време е от полза за другите, за света около теб.</p> <p><strong><em>Икигай</em> е пътят към дълъг и смислен живот. <em>Икигай</em> е спокойствие и удовлетворение, чувство за значимост, оптимизъм и радост.</strong></p> <p>Концепцията <em>икигай</em> все повече предизвиква интереса на западните общества и отдавна е напуснала пределите на родината си Япония. Именно тя провокира и двама испанци – популярния испански писател <strong>Франсеск Миралес и Ектор Гарсия</strong>, който живее в Япония от 12 години – да тръгнат по дирите на тайнствената дума.</p> <p>Те решават да проучат на място тайните на японските столетници и стигат до малкото селище Охими в северната част на Окинава, известно като „селото на столетниците“. Селото, в което живеят 3000 души, е наречено така заради факта, че има най-високия индекс на дълголетието в света! В Охими срещат възрастни хора, по младежки жизнени, здрави и изпълнени с оптимизъм, хора, които имат ясен <em>икигай </em>и с въодушевление и радост посрещат всеки нов ден.</p>     <p>Миралес и Гарсия си задават въпроса: Дали заради <em>икигай</em> в Окинава има повече столетници, отколкото където и да било другаде по света? Как тези хора остават активни и щастливи до края на дните си? Каква е тайната на дългия и щастлив живот? И се уверяват, че наред с храненето, простия живот на открито и зеления чай, един от ключовете към дълголетието им е именно <em>икигай</em>.</p> <p><strong>Ето няколко факта от живота на Охими, които ги впечатляват:</strong></p> <p>– 100% от интервюираните дълголетници притежават собствена градина, а повечето от тях – цели полета с насаждения от чай, шикуваса, манго и др. – Всички принадлежат към някоя местна общност. В нея се чувстват обичани, като част от едно семейство. – Празнуват много, дори по дребни поводи. Музиката, песните и танците са основна част от ежедневието им. – Имат важна мисия в живота, дори не само една. Определили са своя <em>икигай</em>, но не го приемат твърде сериозно. Това, с което се занимават, им носи наслаждение и релаксация.</p>     – Много са горди с традициите си и с местната култура. – Сякаш са пристрастени към всичко, което правят, колкото и маловажно да изглежда то. – <em>Йуимаару</em>, което може да се преведе като „дух на взаимно сътрудничество“, е твърдо залегнал в сърцата на местните. Те си помагат не само за земеделската работа като събирането на реколтата от захарна тръстика или сеенето на ориз, а и когато строят къщите си или търсят доброволци за обществени дела. – Винаги са заети, но със задачи от най-различно естество – това им помага да се отпускат. Там не може да се срещне нито един дядо, седнал на пейка, без да прави нищо. Вечно се движат насам-натам – ходят на караоке, на сбирки на съседите или на следващия мач по гетбол.<p></p> <p>Всички наблюдения и впечатления от пътешествието си до Окинава, от срещите си с най-дълголетните хора в света, както и още много интересна и полезна информация, <strong>Франсеск Миралес и Ектор Гарсия</strong> събират в книгата си <strong>„Икигай. Тайните на Япония за дълъг и щастлив живот“.</strong></p> <p>източник: gnezdoto.net</p>         