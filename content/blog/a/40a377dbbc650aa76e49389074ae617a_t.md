---
title: 40a377dbbc650aa76e49389074ae617a_t
mitle:  "Притча за значимите хора"
description: "Популярен лектор искал да покаже на своите ученици, кои са истински значимите хора в живота ни. Той се изправил пред многобройната си аудитория с банкнота от 100 долара в ръката си и попитал: – Кой от вас желае да вземе тази банкнота? Всички присъстващи на курса вдигнали ръка. Точно след пет секунди лекторът смачкал банкнотата …"
image: "https://cdnone.netlify.com/db/2017/05/couple-260899_640-e1495133432984.jpg"
---

          <img src="https://cdnone.netlify.com/db/2017/05/couple-260899_640-e1495133432984.jpg"/>Снимка - Pixabay        <p>Популярен лектор искал да покаже на своите ученици, кои са истински значимите хора в живота ни. Той се изправил пред многобройната си аудитория с банкнота от 100 долара в ръката си и попитал:</p> <p>– Кой от вас желае да вземе тази банкнота?</p> <p>Всички присъстващи на курса вдигнали ръка. Точно след пет секунди лекторът смачкал банкнотата и тя загубила първоначалния си облик. Той отново се обърнал към присъстващите:</p> <p>– А, сега? Кой от вас я желае?</p> <p>Отново всички вдигнали ръка.</p>  <p>– Ами, ако съвсем я обезобразя? – продължил лекторът, пускайки банкнотата на пода и започвайки да я тъпче.</p> <p>Тя вече била смачкана, изпотъпкана и доста мръсна. От лъскава хартийка се била превърнала в жалко подобие на банкнота. Въпреки това хората в залата за обучение продължавали да я искат. Тогава лекторът казал:</p> <p>– Без значение какво правя с тази 100-доларова банкнота, вие ще продължавате да я искате, защото знаете нейната истинска стойност. Същото е при хората. Ние биваме мачкани и стъпквани, мразени и отричани. Но независимо от това какво ни причиняват околните, ние не губим нашата стойност. Няма значение дали сме грозни или красиви, дебели или слаби, високи или ниски. Смисълът на живота е в това какво правим и какво сме научили, а не как изглеждаме в очите на околните.</p>     <p>Миг по-късно лекторът продължил:</p> <p>– Сега искам да ми кажете имената на пет от най-богатите мъже в света, пет носителки на титлата Мис Свят, десет лауреата на Нобелова награда и пет носители на Оскар!</p> <p>В обучителния център настъпила тишина. Присъстващите видимо напрегнали паметта си, но така и не могли да изпълнят изцяло поставената им задача. След две минути лекторът казал:</p> <p>– Сега, искам всеки от вас да се сети за трима учители, помогнали му в неговото израстване, трима приятели, подкрепили го в тежък момент, а също и за човек, който го е накарал да се чувства специален!</p> <p>Веднага лицата на хората в залата засияли.</p> <p>– Виждате ли! – възкликнал лекторът. – Личностите, които оставят следа в живота ни, не са нито най-красивите, нито най-богатите, нито най-талантливите. Те са онези, които са били наша опора и ги е било грижа за това как се чувстваме.</p> <p>автор:  Кристина Черникова<i></i></p> <p>източник: sanovnik.bg</p>        