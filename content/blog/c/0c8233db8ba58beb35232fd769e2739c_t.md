---
title: 0c8233db8ba58beb35232fd769e2739c_t
mitle:  "Защо никога не трябва да съжаляваш за нещо, което вече се е случило!"
description: "Имало едно време един крал. Той имал приятел, с когото се познавали от много години. Приятелят на краля имал особен навик – каквото и да се случи в неговия живот – добро или лошо, винаги казвал: „Това е добре!“. Един ден кралят и свитата му отишли на лов. Верният му приятел също бил с него. …"
image: "https://cdnone.netlify.com/db/2017/08/castle-972776_640-e1501673285790.jpg"
---

          <img src="https://cdnone.netlify.com/db/2017/08/castle-972776_640-e1501673285790.jpg"/>Снимка - Pixabay         <p>Имало едно време един крал. Той имал приятел, с когото се познавали от много години. Приятелят на краля имал особен навик – каквото и да се случи в неговия живот – добро или лошо, винаги казвал: „Това е добре!“.</p>   <p>Един ден кралят и свитата му отишли на лов. Верният му приятел също бил с него. Той обикновено приготвял и почиствал оръжията за лова. Този път нещо се объркало и то точно с пушката на краля. Когато кралят се прицелил в една птица и стрелял, пушката гръмнала настрани и отнесла палеца на дясната му ръка.</p> <p>Приятелят видял какво се е случило, но както обикновено казал: – Това е добре! Този път обаче кралят се разгневил и започнал да крещи: – Не! Това не е добре! Не и този път! Кралят бил толкова ядосан, че изпратил приятеля си в затвора.</p> <p><strong></strong></p><strong>   </strong><p></p> <p>След около година, когато кралят отново бил на лов, попаднал в много опасна гориста местност, където го нападнали канибали. Те го хванали, вързали и го завлекли в своето селище. Запалили голям огън, донесли дълъг кол и завързали жертвата си за него. Точно когато го доближили до огъня обаче, един от тях забелязал, че палецът на ръката му липсва. А те имали суеверие, че никога не бива да ядат човек, на когото липсва някаква част от тялото. И така, отвързали краля и го освободили.</p> <p>Когато се прибрал, той се замислил дълбоко за случилото се и за приятеля си, който вече цяла година гниел в затвора по негово нареждане. Веднага отишъл при него, освободил го и му казал: – Ти беше прав! Наистина беше добре, че на онзи лов пушката ми откъсна палеца. И понеже в този момент се чувствал много виновен пред другаря си, след като му разказал премеждието с канибалите, се разкаял и му поискал прошка: – Чувствам се много виновен. Постъпих с теб много лошо! – Не! – отговорил приятелят – Това беше добре! – Кое беше добре? Че стоя една година в затвора? – Ако не бях в затвора, щях да бъда заедно с теб при канибалите… – казал мъдрият човек.</p> <p>източник: gnezdoto.net</p>         