---
title: c4db04ded0d244d70e34fda441a0d0dd_t
mitle:  "25 съвета как да живеем по-просто"
description: "„Един човек е толкова по-богат, колкото повече са нещата, от които може да си позволи да се лиши.“ – Хенри Дейвид Торо От 9 години насам се уча да живея по-просто. Един живот, разчистен от повечето неща, с които хората запълват живота си, и с пространство, отворено за това, което наистина има значение. Живот, който не …"
image: "https://cdnone.netlify.com/db/2017/07/beautiful-1867093_640-e1500417861275.jpg"
---

          <img src="https://cdnone.netlify.com/db/2017/07/beautiful-1867093_640-e1500417861275.jpg"/>Снимка - Pixabay         <p><em>„Един човек е толкова по-богат, колкото повече са нещата, от които може да си позволи да се лиши.“ – Хенри Дейвид Торо</em></p> <p>От 9 години насам се уча да живея по-просто. Един живот, разчистен от повечето неща, с които хората запълват живота си, и с пространство, отворено за това, което наистина има значение.</p>   <p>Живот, който не е постоянно зает с бързане и тичане насам-натам, а със съзерцание и съзидание, свързаност с хората, които обичам и време, прекарано в активност сред природата.</p> <p>Това не значи, че имам нула непотребни вещи и нула усложнения: аз съм част от света, не уединен монах. Имам вещи, електроника, отвличащи вниманието неща и претоварване от време на време. Просто съм ги намалил, за да отворя пространство.</p> <p>Днес разсъждавах за този опростен живот и реших да споделя някои от тези размишления.</p>     <p>Някои от нещата, които научих от по-простия живот:</p> <p>1. Разчистването на дома и работното пространство може да направи ума по-малко разхвърлян. Това визуално натоварване ни влияе повече, отколкото осъзнаваме.</p> <p>2. Тихата и спокойна утрин е нещо безценно. Събуждам се рано, за да имам време да чета, да пиша, да медитирам.</p> <p>3. Не можеш да живееш по-просто, ако не си склонен да се откажеш от нещата, с които си свикнал.</p> <p>4. Да се откажеш може да е трудно, но е по-лесно, ако го направиш като едномесечно предизвикателство. Да се откажеш от нещо за един месец и да видиш дали ти харесва, или не.</p> <p>5. Да се откажем от кабелна телевизия беше едно от най-добрите неща, които направихме в началото. Край с постоянното бучене на телевизора у дома, край с рекламите за боклуци, от които нямаме нужда.</p> <p>6. Пазаруването не е терапия. То е загуба на време и пари.</p> <p>7. Ако запълвате живота си с неща, които ви разсейват, вероятно причината е, че се страхувате какво би било да живеете без постоянен интернет, социални медии, новини, телевизия, игри, закуски.</p> <p>8. Простата, здравословна храна не само е по-полезна от бързите закуски: тя е удоволствие.</p>     <p>9. Трябва да освободите време за това, което е важно: времето, прекарано с вашите деца, с вашия любим човек, време за съзидание, време за физическа активност. Отстранете всичко друго, за да освободите време.</p> <p>10. Претоварването с ангажименти е най-големият грях срещу простия живот, който повечето хора извършват. За мен беше болезнено да отрежа огромен брой ангажименти, за да опростя живота си, но съм доволен, че го направих. Правя го почти всяка година наново, защото продължавам да забравям.</p> <p>11. Стремя се дните ми в по-голямата си част да са непланирани и неструктурирани, така че да имам място за малките неща, които са толкова важни: да чета с детето си, да изляза на разходка, да подремна.</p> <p>12. Има определени неща, които правя всеки ден, макар и не по график: писане, четене, ядене на здравословна храна, тренировка или игра с децата навън, проверяване на пощата, четене с децата.</p> <p>13. Лесно е да запълним живота си, защото има толкова много неща, които звучат невероятно. Чуваме какво правят другите и искаме да го вкараме в живота си. Но е по-трудно да помним, че като вкарваме толкова много неща в живота си, отнемаме пространство. А това пространство е важно.</p> <p>14. Казвайки НЕ на неща, които звучат адски готино, казваме ДА на това, което е наистина важно.</p> <p>15. Нещата, които отвличат вниманието ни, са едновременно по-изкусителни и по-разрушителни, отколкото си мислим.</p> <p>16. Изкушаващо е да попълните всяка минутка от деня с продуктивност или развлечения. Недейте. Оставете малко празнота.</p>     <p>17. Поставяме твърде голямо ударение върху вълнението. Това е нещо временно и не е важно.</p> <p>18. Надценяваме продуктивността. Концентрацията, приоритетите и ефективността са по-важни. Също толкова важна е една хубава разходка с любим човек.</p> <p>19. Ако не можете да седите в една стая, в тишина и сами, без разсейващи неща, не можете да опростите живота си.</p> <p>20. Купуването на вещи не ни решава проблемите. Храната също.</p> <p>21. Не е въпросът да имаме малко неща. Въпросът е тези неща да имат значение.</p> <p>22. По-добре да имаш шест книги, които наистина да прочетеш, отколкото сто, към които никога няма да посегнеш.</p> <p>23. Когато пътувате с лек багаж, сте по-свободни, по-малко обременени, по-малко уморени. Това се отнася за живота, а не само за пътуването.</p> <p>24. Вниманието е най-ценното ви притежание. Дайте го като подарък на хората, които обичате най-много, а не на група клоуни в интернет. Дайте го на работата, която е най-важна за вас, а не на разсейващите неща.</p> <p>25. Понякога разсейващите неща са хубави.</p> <p><em>Източник: Zen Habits чрез obekti.bg</em></p>         