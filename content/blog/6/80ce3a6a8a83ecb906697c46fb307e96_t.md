---
title: 80ce3a6a8a83ecb906697c46fb307e96_t
mitle:  "Каква жена си според римския хороскоп"
description: "Римските мъдреци определяли характера на хората според датата им на раждане, оприличавайки ги с птици. Вижте какво твърдят за вас и ще се убедите колко точни за предсказанията им. Що за птица сте вие, определя датата ви на раждане. Феникс: 1-31 януари Според древните мъдреци той е митичната Жар птица, която умира, принасяйки се в …"
image: "https://cdnone.netlify.com/db/2017/08/fog-2337450_640-e1503515224786.jpg"
---

          <img src="https://cdnone.netlify.com/db/2017/08/fog-2337450_640-e1503515224786.jpg"/>Снимка - Pixabay        <p>Римските мъдреци определяли характера на хората според датата им на раждане, оприличавайки ги с птици. Вижте какво твърдят за вас и ще се убедите колко точни за предсказанията им. Що за птица сте вие, определя датата ви на раждане.</p> <p><strong>Феникс: 1-31 януари</strong></p>  <p>Според древните мъдреци той е митичната Жар птица, която умира, принасяйки се в жертва за доброто на другите. Тя символизира възкресението и безсмъртието. Носи късмет и благодат. Никому не вреди, тъй като се храни само с капки роса. Свързват я с розата на Райската градина; с Христос, който изгоря под жаркото слънце, разпънат на кръста, но възкръсва на третия ден, побеждавайки смъртта.</p>  <p>Фениксът има отношение към слънчевата енергия и преобразуванията, които стават в Космоса. Хората, родени през януари, имат силна воля и несломим дух. Не се страхуват да кажат истината в очите, дори и това да им вреди. Имат оригинални хрумвания, а природната интелигентност им помага леко да се справят с всяка ситуация, дори и да е доста заплетена. Бързо схващат и бързо отговарят.</p> <p>Интуицията им е много силна и ако я слушат, никога няма да сгрешат. Обичат да помагат на хората около себе си и са способни на големи жертви. Никога не губят своя оптимизъм и силната си вяра. Не бива да забравят, че „Желязото се кове, докато е горещо“.</p> <p><strong>Кълвач: 1-29 февруари</strong></p> <p>Той символизира могъщата магическа сила и е смятан за пророческа птица. Представяли са го за пазител на Зевс (Юпитер); пазител на Ромул и Рем и пр. Кълвачът е арийската птица на буреносния облак, а праисторическите северноамерикански индианци я олицетворявали с бога на войната.</p> <p>Хората, родени през февруари, са много сърдечни и добронамерени. Имат остър ум. Те са прозорливи и сдържани. Обичат да помагат на изпадналите в беда, без значение дали се отнася за техни близки или съвсем непознати хора. Те имат силно развито чувство за дълг и стриктно изпълняват своите задачи.</p> <p>Силно емоционални са и ако се влюбят, са способни на всякакви жертви в името на любовта. Нерядко вършат големи глупости под диктовката на своите чувства, но веднъж осъзнали, че грешат, се отдръпват, за да не се върнат никога повече. За тях е в сила поговорката: „Не оставяй питомното, за да гониш дивото“.</p> <p><strong></strong></p><strong>   </strong><p></p> <p><strong>Лястовичка: 1-31 март</strong></p> <p>Тя символизира надеждата, късмета и щастието. Тя е предвестник на пролетта, на възраждащия се живот. Считали са я за свещената птичка на богиня Афродита (Венера). Древните египтяни наричали лястовичките „неугасващи полярни звезди“.</p> <p>Дързост, вярност, предстоящ успех и благоприятни промени – всичко това пак е свързано с лястовичката. Тя символизира превъплъщението и преобразяването на природата; има отношение към положителните промени. Хората, родени през март са много благородни. Съчувстват и помагат на нещастните или болни хора. Имат голямо сърце и ако могат, ще вдъхнат надежда на всички хора по света.</p> <p>Верни са на приятелите си. Мразят лъжата и лицемерието. Те са безкрайно търпеливи, но не чак дотам, че да им се качат на главата. Ако някой прекали с нахалството си, вземат мерки и го поставят на място. Вътрешният им глас е безпогрешен, но не трябва да забравят, че „Първата мисъл е от Бога, втората – от Дявола“.</p> <p><strong>Сокол: 1-30 април</strong></p> <p>Символизира неугасващия стремеж към победата, която осигурява независимост и свобода, особено тази на духа. Нерядко го свързват по качествата и достойнствата с орела, тъй като много си приличат. Соколът е изразител на смелостта, на светкавичните действия и жажда за по-добър живот. Той олицетворява духа-пазител. В древен Египет, Ра – богът на слънцето, се е появявал с кацнал върху главата му сокол.</p> <p>Соколът не може да бъде в подчинено положение. Той трябва да е свободен, за да лети на воля. Хората, родени през април, са отлични водачи, умеещи да се справят с всяка ситуация. Те са талантливи стратези. На пръв поглед пасивни, внимават да не избързват, но дойде ли подходящия момент, действат смело и решително. „Атаката е най-добрата отбрана“, казват те и умело защитават правата си.</p> <p>Не са отмъстителни и ако някой ги е засегнал, а след това се е извинил, могат да му простят. Не обичат да се клюкарства зад гърба им и ако разберат, че това става, измислят справедливо и поучително за сгрешилия възмездие. Трябва да избягват алкохола и пикантните храни, за да запазят здравето си. За тях се отнася латинската сентенция, че „Във виното е истината, във водата – здравето!“.</p> <p><strong></strong></p><strong>   </strong><p></p> <p><strong>Фазан: 1-31 май</strong></p> <p>Символ на светлината в Древен Китай. Той олицетворява още красотата, големия късмет и шанс за напредък и успех в живота. Олицетворява също добродетелността и силната майчина любов. Закриля зараждащия се живот и го предпазва от зло, от всякакви външни или други вмешателства. Служил е като емблема на китайския император.</p> <p>Родените през май са много упорити, търпеливи и постоянни в своите постъпки хора. Работата не ги плаши, дори и да е много, но понякога някой трябва да ги подбутне, за да им даде начално ускорение и за да се заловят по-здраво със задачите си. Качеството на сътвореното от тях е превъзходно. Имат реален поглед за нещата и хората.</p> <p>Много уравновесени са, но ако някой ги излъже, са способни да излязат от кожата си. Яростта им е много голяма. Никога не забравят стореното им зло и даже след 50 години ще могат да разкажат какво точно се е случило и как са си отмъстили… За тях важи поговорката: „Бързата работа е срам за майстора“.</p> <p><strong>Пеликан: 1-30 юни</strong></p> <p>В древността са смятали, че пеликанът храни своите малки със собствената си кръв и затова е символ на саможертвата, милосърдието и благочестивостта. Нерядко го оприличават с жертвата на Христос, защото е дал кръвта си, за да измие греховете на хората. Символизира още разпъването на кръста или избавлението чрез кръвната жертва и пречистването.</p> <p>Хората, родени през юни, са много амбициозни и упорити. Способни са да минат през всякакви препятствия, за да постигнат целите си. Те никога не се отказват от своите планове и действат целенасочено, докато ги осъществят. Лесно се адаптират към всякакви условия и хора.</p> <p>Тяхната находчивост и голяма интелигентност им помагат, за да изберат най-верния път или да вземат най-правилното решение, когато това се налага. Трябва да се грижат повече за своето здраве. Добре би било да не забравят поговорката: „Без здраве, дори и с имот – празен живот“.</p> <p><strong></strong></p><strong>   </strong><p></p> <p><strong>Паун: 1-31 юли</strong></p> <p>Тази красива птица символизира Слънцето и Дървото на живота, а също така безсмъртието на красотата, любовта и дълголетието. Паунът е естественият символ на сияйните звезди на небосклона. В древността внимателно са следели действията му, тъй като неговата възбуда или т.н.“танц на дъжда“ били свързани с разваляне на времето, с предстоящия дъжд или буря. Олицетворява още състраданието и бдителността, царствеността и великолепието.</p> <p>Той е символ на достойнство. Паунът е емблемата на цариците и принцесите, а „стоте очи“, разположени върху красивите му пера напомняли за всевиждащата Църква. Паунът е символ и на светците, защото опашката му прилича на ореол, а разперена в кръг, означава издигането над земните неща. Единствено завистниците са разпространили слуха, че паунът е глупав, високомерен и суетен.</p> <p>Родените през юли са изключително благородни хора, надарени със завидна природна интелигентност. Дребнавостта и низките човешки страсти са им непознати. Те са като едни големи деца, които вярват, че всички са добри като тях и никой не може да им навреди. За съжаление, много скоро разбират, че това не е точно така и си вземат нужната поука. Успяват да изградят около себе си надеждна защита срещу неблагоприятните външни влияния.</p> <p>Способни са да преминат през всички житейски трудности, за да осъществят мечтите си. Доброто познаване на живота и законите в обществото ще им помогне да се издигнат. „Важно е да те забележат, казват те, останалото е лесно!“ Добре би било да не забравят казаното от Теренций: „На умният подобава да изпробва всички средства, преди да прибегне до оръжието“.</p> <p> </p> <p><strong>Гълъб: 1-31 август</strong></p> <p>Символ е на жизнения дух (душата), преминаващ от нашия свят в отвъдното. Птицата, която е кръжала над главата на Дева Мария, е била гълъб – символ на светлината, ясен знак за Великата майка и Господарка на небето. Гълъбът е свещената птица на Адонис и Бакхус, а със звезда на главата – свещената птица на Венера, олицетворяваща силните чувства и сладострастието.</p> <p>Емблемата на Атина, символизираща живота, е гълъб с маслинена клонка в човката. Според японците гълъбът е неоспоримия бог на войната, а гълъб с меч символизирал настъпването на края на войната, подчинение, мир и дълголетие. Но по принцип тези птици са много войнствени. Способни са да се избият за трошичка хляб.</p> <p>Гугутките са кротки, а не гълъбите. Хората, родени през август са търпеливи и кротки, докато някой не ги засегне, било с думи или с действия. Те държат много на своето семейство, на близките и приятелите, и не позволяват на никого да нарушава техния домашен уют или спокойствието им. Случи ли се това, стават войнствени и агресивни; не се спират пред нищо, докато не възвърнат мира и хармонията.</p> <p>Онзи, който си е позволил да ги засегне, получава заслужен урок и то такъв, че никога повече да не се опитва да върши злини. Много интелигентни, те бързо преценяват всяка ситуация и действат според конкретните случаи. Не бива да избързват с действията си, както и да не забравят, че „Спокойният разговор обезсилва гнева“.</p> <p><strong></strong></p><strong>   </strong><p></p> <p><strong>Жерав: 1-30 септември</strong></p> <p>Считан е за пратеник на боговете. Именно той е свещената птица на бог Аполон, символ на светлината и общуването с боговете. Белите жерави символизирали дълголетието, щастието и благоденствието, а белотата им се свързвала с Острова на блажените, където живеели. Именно те отвеждали човешките души в Рая.</p> <p>Древните китайци смятали жерава за „Патриарх на пернатите“, за посредник между небето и земята. Родените през септември са порядъчни хора, добри и лоялни със заобикалящите ги. Притежават силна интуиция, ярки анализаторски способности и смелост да действат, когато това се налага. Те са способни на големи жертви, когато става дума за техните близки и особено за децата.</p> <p>Майчинският или бащинският инстинкт е много силно развит при тях. Мъдри и уравновесени, те движат делата си с блестяща прозорливост и обикновено при тях резултатите рядко са фатални. Притежават неоспорим артистичен талант. Онова, което ги крепи, е надеждата. Респектират с поведението си и вдъхват уважение. Не бива обаче да забравят, че „Нищо не цъфти вечно и век века заменя“.</p> <p><strong>Лебед: 1-31 октомври</strong></p> <p>Древните го считали за „птица на живота“, за „зората на деня“ или „птица на поетите“, която се нуждаела от уединение и самота, за да сътвори прекрасните си шедьоври. И наистина, толкова много красота и изящество притежават тези разкошни бели птици! Белите лебеди символизирали чистотата и невинността на духа, на милосърдието, а черните били отъждествявани с мъчениците, с християнското смирение и оттеглянето от света на суетата.</p> <p>Лебедът означава още превъплъщението и внезапното влюбване, така, както Зевс се влюбил в Леда и за да я спечели, се превърнал в красив бял лебед. Спомнете си и приказката на Андерсен за грозното патенце. При всички случаи лебедът се отъждествява с любовта, духовната чистота и всичко най-красиво на този свят.</p> <p>Хората, родени през октомври, са чаровни, с мили обноски и голяма доза благоразумие. Мразят разправиите и правят всичко възможно, за да запазят хармонията и добрите си взаимоотношения с околните. Трудно могат да ги изкарат от равновесие, но случи ли се това, онзи, който го е сторил, без съмнение ще съжалява впоследствие.</p> <p>Те обичат своя дом, но не са безразлични към интересните светски събития, където отиват с радост и където обикновено се открояват сред останалите. Обичат да се заобикалят с красиви предмети, рискувайки да нарушат бюджета си. Винаги подбират приятелите си. Трябва обаче да знаят, че „Богатството и почестите са краткотрайни и несигурни“.</p> <p><strong></strong></p><strong>   </strong><p></p> <p><strong>Ястреб: 1-30 ноември</strong></p> <p>Той е соларна птица, наричана от древните гърци и римляни „бързият пратеник на Аполон“. Според иранците олицетворявал светлината, защото подобно на орела, можел да достигне Слънцето и да го погледне, без да трепне. В Древен Египет често се среща Сфинкс с глава на ястреб, а емблемата на Великата майка и богиня на Запада и Подземното царство Аменти, също е ястреб.</p> <p>Той е символ на властта под и над Земята. Родените през ноември са уверени в себе си, властни хора. Те не обичат да им се противоречи. Казват това, което мислят. По душа са господари. Борят се докрай за каузата, която са приели. Когато имат срещу себе си силен противник, изчакват, проучват детайлите и обстановката и тогава, когато другият най-малко очаква, нанасят съкрушителния удар.</p> <p>Мразят лъжата. Склонни са да простят искрено споделената грешка на приятел, но не я забравят. Ако се налага, могат да поемат голям риск и се случва да се изложат на големи опасности. Преди да се хвърлят в „бойни действия“, би било добре да си спомнят, че „Благите думи железни порти отварят“.</p> <p><strong>Орел: 1-31 декември</strong></p> <p>Символ е на властта и царското достойнство. Той символизира всички небесни богове, слънчевия зенит и духовното начало. Смятало се е, че орелът може да отлети до Слънцето, да се взре в ослепителното му сияние и да се слее с него. Той е вестител на победата над враговете, на интелекта над физическото начало и въобще на всички добродетели у човека.</p> <p>Считат го още за посредник между боговете и хората. Символизира още небесната сила на светещото небе, озарено от ярката слънчева светлина, която поглъща мрака. Издигащият се нагоре орел представлява освободената част на първичната материя, а двуглавият е знак на всезнание и могъща, двойна сила.</p> <p>Хората, родени през декември, са много сериозни, трудолюбиви и ерудирани. Познанията им са големи. Обичат реда и дисциплината. Много от големите учени са родени именно през декември. Онези, които изкарват прехраната си с физически труд, също са дисциплинирани и съвестни при изпълнение на своите задължения.</p> <p>Практичността е една от добрите им черти. Никога не си губят времето. Мразят ходатайствата; постигат всичко на свой собствен гръб. Подобно на орела, който колкото и високо да лети, вижда всичко, което става под него, те знаят какво мислят за тях заобикалящите ги.</p> <p>Под суровият им външен вид често се крие нежна, поетична душа и голямо благородно сърце. Водят се от поговорката, че „На вълка му е дебел вратът, защото върши работата си сам“.</p> <p>Източник: highviewart.com</p>        