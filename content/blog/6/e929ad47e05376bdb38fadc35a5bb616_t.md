---
title: e929ad47e05376bdb38fadc35a5bb616_t
mitle:  "Ако трябва да дам само един съвет на детето си"
description: "Eдин ден синът ми, който имаше задача от театралната школа, в която играе, ме попита: „Мамо, ако трябва да ми дадеш само един съвет, какъв ще е той?“ Няма по-трудни от въпросите на децата ни. Първосигнално на майката в мен й се прииска да отговори: „Да бъдеш мъдър!“ Обаче това не е особено мъдър съвет …"
image: "https://cdnone.netlify.com/db/2017/11/autumn-2917472_640-e1511520315228.jpg"
---

          <img src="https://cdnone.netlify.com/db/2017/11/autumn-2917472_640-e1511520315228.jpg"/>Снимка - Pixabay        <p>Eдин ден синът ми, който имаше задача от театралната школа, в която играе, ме попита: „Мамо, ако трябва да ми дадеш само един съвет, какъв ще е той?“</p> <p>Няма по-трудни от въпросите на децата ни. Първосигнално на майката в мен й се прииска да отговори: „Да бъдеш мъдър!“ Обаче това не е особено мъдър съвет към дете. Мъдростта идва с опита, с раните. Мъдростта е тъжна, ако дойде още в детството. Затова реших да му кажа: „Да бъдеш добър!“ Но достатъчно ли е да бъде добър? Голата доброта е уязвимост, а често и слабост. Искам да е добър, но искам и да е силен, любопитен, щур, сърцат, открит, стремителен. Всъщност искам той да бъде много повече от добър. Затова му казах: Ако трябва да ти дам само един съвет, той ще е: „Бъди изключителен!“ Бъди изключителен във всичко, малкият!</p> <p>Бъди изключително добър! Да бъдеш добър, не означава да подадеш дясната си буза, когато те зашлевят по лявата. То означава да простиш и да бъдеш достатъчно добър към себе си, за да не подаваш и другата си буза. Напускай хората и местата, които те раняват. Напускай всяко нещо, което те провокира да не си добър. Бягай от негативни и мнителни хора. Не се увличай по конспиративни теории, не се подавай на внушения, в които доброто ти сърце не намира себе си.</p>     <p>Не бъди близък с арогантни, с нахални, с интриганти, с хора, които лъжат и манипулират. Бягай от завистници. Не се задържай край онези, които волно или неволно ще вселяват страх у теб. Съдниците също са излишни за живота ти. Добрите хора знаят как да критикуват. Те го направят с внимание към чувствата ти, без да оставят у теб усещането, че си недостоен за нещо.</p> <p>Достоен си за всяко добро, но трябва да бъдеш изключителен! Нищо не идва даром, а ако дойде, заслужи го след това. Научи се да заслужаваш щастието си и да бъдеш благодарен за всяка негова проява. Бъди благодарен за всеки миг лекота. За всяка добра дума. За всяка необикновена среща. За всяка загуба, която ще те отведе към нещо по-добро за теб. Вярвай! Вярвай в доброто и бъди изключителен в тази вяра! Ще те мислят за наивен, за глупав, не обръщай внимание. Няма вяра и няма добро, които да бъдат излишни.</p> <p>Понякога няма да можеш да преценяваш хората и ще раздаваш обичта и доверието си на такива, които може изневиделица да те стъпчат. Много хора злоупотребяват с добротата. Някои направо я ненавиждат. Ще допускаш да те раняват, защото съм те учила да бъдеш доверчив. Не се страхувай от болката! Научи се да растеш с нея и да я превръщаш в мъдрост. Болката изпълва някои хора със злоба и желание за мъст. Други – с дълбоко разочарование, подозрителност и боязливост. Като майка трябва да те науча да си предпазлив и да подхождаш със здравословен скептицизъм.</p>     <p>Така трябва да учат майките, но аз… Аз искам да си изключителен! И когато срещнеш дявол в човешки образ, да повярваш в доброто у него. Ако той въпреки това те прониже с рогата си, не го вини. Прости му. Аз мисля, че няма лоши хора, има само нещастни и самотни хора. Повярвай, че те е наранил заради собствената си слабост, пожелай му сила и щастие и си тръгни от него. Може да ти се прииска да бъдеш нечия промяна и спасение, но не жертвай и частица от добротата си за някой погубен. По-добре си тръгни, добротата ти ще послужи някъде другаде. Напускай без злоба, без омраза, напускай с прошка и с твърдост. Бъди изключителен и в лице, и в гръб към хората!</p> <p>Показвай уважение дори на тези, които не го заслужават, но никога не бъди сервилен. Търси в себе си разбиране към всекиго и към всичко, бъди благосклонен и търпелив, но не бъди безгръбначно снизходителен. Бъди великодушен, но не бъди мекушав. Оказвай помощ и бъди покровител, но не подчинявай ничия слабост и не се опивай от ничия нужда.</p> <p>Бъди изключителен във всяко нещо, с което се захващаш. И се захващай с всяко нещо, за което мечтаеш. Не се бой от твърде смели мечти, напротив – надграждай ги! Не спирай да учиш. Каквото и да постигнеш, никога не изпадай в самодоволство. Винаги може повече. Рискувай! Рискувай за сърцето и мечтите си всичко освен човешкия живот – своя или на някой друг.</p>     <p>Бъди водач! Не началник, не главатар. Не ти е нужна власт на документи. Заслужи авторитет и бъди вдъхновител! Не се сливай с тълпата, отличавай се от нея! Бъди новатор! Вярвай на клишета, но не ги употребявай, а измисляй нови. И да ти казват, че няма такава дума или че твоята идея е абсурдна, не слушай, а дерзай! Полагай начала! Измисляй нови думи, прокарвай нови пътища и се бори за своите идеи, особено за абсурдните. Дори да не си гениален, мисли като такъв! Не приемай теореми на готово. Допускай невъзможни гледни точки. Ничие чуждо мнение не трябва да е последното ти мнение. Попитай всички, на които вярваш, постави своето мнение до техните и позволи на интуицията си да избере кое е правилното. То е правилно за теб и това ти е достатъчно.</p> <p>Бъди изключителен и когато се проваляш! Не се проваля само този, който се е страхувал да опита. Поставяй грижливо грешките под краката си – в началото няма да ти е комфортно, но ще видиш как един ден грешките ще те издигнат да виждаш от по-високо. Превърни ги в най-силното си оръжие на успеха, в най-здравия си трамплин. Падай, ставай, продължавай и никога не спирай, никога не тръгвай назад!</p>     <p>Не се плаши от промяната, но не бъди краен. Да си смел не е равносилно на това да си безумен. Дръж се за тънката линия между противоположните крайности. Играй си с тях, но не ги подценявай. Просто бъди по-добрата крайност!</p> <p>Не пропилявай нито един ден от живота си в посредственост! От начина, по който пиеш кафето си до начина, по който взимаш съдбовни решения, бъди изключителен! От събуждането сутрин до срещата със сънищата вечер бъди изключителен! За някои хора слънчевата светлина се измерва единствено с прогнозата за времето. Забрави прогнозата! Влюби се във времето! И го виждай! Виждай го по свой собствен начин. Никой друг няма твоите очи и твоето усещане за времето и за света. Навън може да е мрачно, сиво и тихо, но ти да видиш цяло шествие от шарени светлинки в уличните локви. Никой друг няма твоя свят. Затова, ако искаш и твоят свят да бъде изключителен, виждай го като такъв!</p> <p>Можеш например да кръщаваш времето. Аз кръстих днешното утро Мария. Днешното утро роди за мен една силна надежда и постла покривите с вяра. Днешното утро ме прегърна майчински със златната светлина в края на хоризонта и с крехката птичка върху отсрещния комин. Не ме питай защо, но днешното ми утро беше Мария.</p>     <p>Ти сам кръсти своето. Или му наречи звук. Или го събери в рамка от нежност и безумие. Или го пропътувай с влака до Лисабон. Твоето утро е само твое. Никоя прогноза за времето няма как да го предвиди. Бъди изключителен и то също ще бъде. Утре отново.</p> <p>Не бъди дребнав, макар че следващите ми думи ще ти се сторят дребнави. Не излизай рошав от вкъщи. Не ходи раздърпан, омърлян, безличен. Уважавай тялото си, но не защото съдели за книгата по кориците… Уважавай го заради себе си. Обличай го с дрехите, които те изразяват и се грижи за него. То ще те носи през годините, то ще търпи заедно с теб несгодите и ще трепери от вълнение пред чудесата. И да не ти пука за модата! Модата е за хора без въображение. Ако така ти харесва, облечи риза за 3 лева от секънд хенд и панталон за 200 лева от бутика на някой засукан французин. Бъди над модата, над снобите, над чуждите критерии. Бъди изключителен до копчето на вътрешния си джоб. Но най-вече внимавай с обувките си. Не питай защо, просто бъди!</p> <p>Ако ти е трудно да разбереш за какво ти говорих дотук, не се тревожи. Един ден ще срещнеш Любовта и всяка дума ще придобие ясно съдържание. Целият ти живот ще се роди наново и ще вземе формата на Смисъл. А ти ще се почувстваш както никога преди. Пораснал и смален, силен и слаб, жив и възкръснал.</p>     <p>Веднъж срещнал Любовта, всичко друго ще започне да изглежда незначително и в същото време възможно. И ти никога повече няма да можеш да живееш без Нея. Затова единственият възможен начин да обичаш е да обичаш като никой друг. Ти сам ще откриеш как. Запомни само, че Любовта е раздаване. Не даване, синко. Ще даваш на децата си, на родителите си, на приятелите си, на изкуството, на вселената. В любовта ще се РАЗДАДЕШ! Ще се раздадеш като комат хляб и топла супа за бедните. Като подслон и одеяло за бездомните. Като кръводарител за нуждаещите се. Като спасител за давещите се. Като човешки орган за умиращите. Дай всичко на Любовта! Премини всички граници, стъпчи всички страхове, пребори всички препятствия и не спирай, докато не стигнеш съвършенството й. Само така можеш да направиш света по-добър… Бъди изключителен в Любовта, дори да си съвсем обикновен във всичко друго. Когато откриеш своето момиче, стисни го здраво в ръцете си и никога не го пускай. Бъди света й, подари й своя. И заедно направете света изключителен!</p> Автор: Мила Иванова / facebook.com/Solunska16/ Източник: solunska16.blogspot.bg        