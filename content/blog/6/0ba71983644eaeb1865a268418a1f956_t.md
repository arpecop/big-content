---
title: 0ba71983644eaeb1865a268418a1f956_t
mitle:  "Ако искаш да промениш света, обичай жена. Наистина я обичай!"
description: "Ако искаш да промениш света…, обичай жена, наистина я обичай. Намери тази, която зове душата ти, така че всичко останало престава да има значение. Изхвърли списъците си, постави ухо на сърцето ѝ и слушай. Чуй имената, молитвите, песните на всяко живо същество – всяко, покрито с пера, козина или люспи, всяко подземно или подводно, всяко …"
image: "https://cdnone.netlify.com/db/2017/12/pexels-photo-594421.jpeg"
---

          <img src="https://cdnone.netlify.com/db/2017/12/pexels-photo-594421.jpeg"/>Снимка - Pexels        <p>Ако искаш да промениш света…, обичай жена, наистина я обичай.</p> <p>Намери тази, която зове душата ти, така че всичко останало престава да има значение. Изхвърли списъците си, постави ухо на сърцето ѝ и слушай. Чуй имената, молитвите, песните на всяко живо същество – всяко, покрито с пера, козина или люспи, всяко подземно или подводно, всяко разцъфващо и зеленеещо, всяко все още неродено и всяко умиращо…</p> <p>Чуй меланхоличната им възхвала към Онзи, който им е дал живот. Ако все още не си чул името си, значи не си слушал достатъчно дълго. Ако очите ти не са пълни със сълзи, ако не си се поклонил в краката ѝ, значи никога не си скърбял, почти загубвайки я.</p>     <p>Ако искаш да промениш света…, обичай жена – една жена отвъд себе си, отвъд желанието и разума, отвъд своите мъжки предпочитания за младост, красота и разнообразие и всичките си повърхностни понятия за свобода. Ние сме си дали толкова много избори…</p> <p>Забравили сме, че истинското освобождение идва, когато стоиш в центъра на огъня на душата, който изгаря напълно съпротивата ти към Любовта. Има само една Богиня. Погледни в очите ѝ и виж, наистина виж, дали тя е тази, която ще доближи брадвата до главата ти. Ако не е, си тръгни. Веднага. Не губи време да се „опитваш“. Знай, че решението ти няма нищо общо с нея, защото в крайна сметка няма значение с кого, а кога решим да се предадем.</p> <p>Ако искаш да промениш света…, обичай жена. Обичай я за цял живот – отвъд страха от смъртта, отвъд страха да не бъдеш манипулиран от Майката в твоята глава.</p> <p>Не ѝ казвай, че си готов да умреш за нея. Кажи ѝ, че си готов да ЖИВЕЕШ с нея, да засаждаш дървета с нея и да ги гледаш как растат с нея. Бъди нейният герой като ѝ казваш колко е красива в уязвимото си величие, като ѝ помагаш чрез своето обожание и преданост да си спомня всеки ден, че тя e Богиня.</p>     <p>Ако искаш да промениш света…, обичай жена с всичките ѝ лица, през всичките ѝ сезони и тя ще те изцели от шизофренията ти – от раздвояването на ума ти и от половинчатостта на сърцето ти, които държат Духа и тялото ти отделени, които те държат сам и винаги търсещ извън Себе си нещо, заради което да си струва да живееш. Винаги ще има друга жена. А скоро сияйната нова ще се превърне в стара и скучна, и ти ще станеш отново неспокоен, търгувайки жените като автомобили, сменяйки Богинята с последния обект на своето желание.</p> <p>Мъжът не се нуждае от повече избори отново и отново. Това, от което се нуждае мъжа, е Жена… Пътят на Женствеността, Търпението и Състраданието, Път без търсене, без правене, дихание в единство, дълбоко потъване и преплитане на корени, достатъчно силно, за да удържат заедно Земята, докато тя отърсва цимента и стоманата от кожата си.</p>     <p>Ако искаш да промениш света…, обичай жена, само една жена. Обичай я и я защитавай, сякаш е последният свещен кораб. Обичай я през страха ѝ от изоставяне, който тя носи за цялото човечество. Не, тази рана не е нейна, за да бъде лекувана сама. Не, тя не е слаба в своята зависимост.</p> <p>Ако искаш да промениш света…, обичай жена през цялото време, докато тя ти повярва, докато нейните инстинкти, нейните видения, нейния глас, нейното изкуство, нейната страст, нейната дива природа се завърнат при нея. Докато тя стане сила на любовта, по-мощна от всички политически и медийни демони, които се опитват да я обезценят и унищожат.</p> <p>Ако искаш да промениш света, свали своите каузи, своите оръжия и протестни табели. Спри вътрешната си война, своя праведен гняв и обичай жена… отвъд цялата борба за величие, отвъд своя упорит стремеж към просветление.</p>     <p>Свещеният Граал стои пред теб, ако просто я вземеш в ръцете си и спреш да търсиш нещо отвъд тази интимност. Какво, ако мирът е сън, за който можем да си спомним само чрез сърцето на Жена? Какво, ако любовта на мъжа към Жената, Пътят на Женствеността, е ключът към отваряне на Нейното сърце?</p> <p>Ако искаш да промениш света…, обичай жена до дълбините на своите сенки, до най-големите висини на своето Същество, обратно в Градината, където я срещна за първи път, до входа на небесното царство на дъгата, накъдето вървите заедно като Един, до точката, от която няма връщане, до края и началото на Новата Земя.</p> <p><em>Автор: Лиза Ситор / </em><em>Превод: Камелия Захариева / Източник: myvelikoturnovo.com</em></p>        