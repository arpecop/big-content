---
title: 200f0e9899aab67c7203f60207deefc6_t
mitle:  "Най-прекрасните неща в живота са безплатни"
description: "Днес в един магазин ми предлагат арома свещ, която веднага вдигала хормоните на щастието. Само дето продавачката не знае, че аз си имам най-вдигащия щастието аромат у дома и всеки път, когато навирам нос в косата на малкото си момиченце, си го вземам напълно безплатно… Най-прекрасните неща в живота са безплатни! Защо ли? Защото няма …"
image: "https://cdnone.netlify.com/db/2017/05/beach-193786_640-e1493636840871.jpg"
---

          <img src="https://cdnone.netlify.com/db/2017/05/beach-193786_640-e1493636840871.jpg"/>Снимка - Pixabay         <p>Днес в един магазин ми предлагат арома свещ, която веднага вдигала хормоните на щастието. Само дето продавачката не знае, че аз си имам най-вдигащия щастието аромат у дома и всеки път, когато навирам нос в косата на малкото си момиченце, си го вземам напълно безплатно…</p> <p>Най-прекрасните неща в живота са безплатни! Защо ли? Защото няма как да им сложим цена; безплатните неща са безценни.</p>   <p><strong>Докосване. Присъствие. Целувка. Любов. Слънце. Въздух. Живот.</strong></p> <p>Не карам скъпа кола. Живея в малък апартамент. Рядко ходя на почивка. Но съм истинска щастливка! Защото имам прекрасно семейство, защото съм влюбена, защото осъществявам мечтите си със страст, защото всяка сутрин се будя с усмивка, защото денят ми е пълен с богатството на изживените мигове…</p> <p>Моят мъж ми предложи да се омъжа за него не с пръстен с диаманти, а с пръстен от мидички, който той направи специално за мен на морския бряг. И се венчахме точно там, под звездите, напълно безплатно. И не заменям този пръстен дори за килограм злато! Защото в живота има златни моменти, които могат да бъдат по–ценни от златните кюлчета.</p>     <p><strong>Усмивка. Дума. Дъх. Приятелство. Майка. Ръка.</strong></p> <p>Най-пазената ми тайна за красота не са някакви специални процедури или мазила. Чувствам се красива, защото всяка вечер се оглеждам във влюбени любими очи.</p> <p>Най–скъпото ядене, което някога са ми сервирали, не е било в някой изискан ресторант с гурме кухня. Най–скъпата храна, която съм вкусвала, е била храната, която любими ръце са сготвили специално за мен с любов.</p> <p>Най–незабравимото място, на което съм спала, не е някой луксозен хотел, а една болнична стая в родилния дом, в която прекарах първата нощ, след като родих малкото си бебе.</p> <p>Най–богата съм се чувствала не през онези месеци, в които заплатата ми е увеличавала размерите си значително. Най–богата съм се чувствала, когато съм се сгушвала в прегръдките на мама, забравяйки за целия свят; когато съм раздавала от себе си без остатък, помагайки на приятел или непознат; когато съм танцувала; когато съм се къпала в морето, огряно от звезди; когато съм люлеела в скута си своето новородено момиченце, гледайки танца на снежинките през прозореца; когато съм сбъдвала съкровена мечта…</p> <p>Добре изживеният ден е богатство, което се определя не според големината на портфейла, а според големината на сърцето.</p> <p><strong>Сега се усмихнете, защото сте много богати. Вие притежавате най–голямото богатство на света – днешния ден, и сърце, с което да го изживеете!</strong></p>  автор: Моника Василева източник: http://www.gnezdoto.net          